<html>
<head>
    <meta charset="UTF-8" />
</head>
<body style="font-size: 14px;">
<p style="font-size: 20px; text-align: center">7.	ЗАГАЛЬНА МЕТОДОЛОГІЯ ТА ВИБІР МЕТОДИЧНОГО ПІДХОДУ ДО ОЦІНКИ ТРАНСПОРТНОГО ЗАСОБУ</p>

<p>Основним підходом до визначення ринкової вартості КТЗ є порівняльний підхід. Порівняльний підхід ґрунтується на аналізі цін продажу (пропозиції) КТЗ, ідентичних або аналогічних оцінюваному на первинному чи вторинному ринках КТЗ, з відповідним коригуванням, що враховує відмінності між об'єктами порівняння та об'єктом оцінки.</p>
<p>Під первинним мається на увазі ринок нових КТЗ, під вторинним - ринок КТЗ, які перебували в користуванні. Для визначення вартості за порівняльним підходом використовуються статистично осереднені цінові дані КТЗ, які були відчужені в Україні, за умов, що відповідають змісту поняття «ринкова вартість», зокрема ґрунтуються на даних відкритого ринку КТЗ і зведені в довідниках, до яких висуваються вимоги щодо науковості, об'єктивності, об'ємності інформації.</p>
<p>Найбільш вірогідним методом порівняльного підходу до оцінки КТЗ є метод, заснований на аналізі цін ідентичних КТЗ. За цим методом вартість визначається на базі середньої ціни продажу (пропозиції) ідентичного КТЗ з відповідним строком експлуатації. Подальше коригування враховує різницю між пробігом, комплектністю, укомплектованістю, технічним станом об'єкта порівняння та об'єкта оцінки. У разі неможливості визначення вартості КТЗ з урахуванням цін ідентичних КТЗ допускається використання методу, заснованого на аналізі цін аналогічних транспортних засобів.</p>
<p>За цим методом вартість КТЗ визначається відповідно до цінових даних аналогічних, але не ідентичних КТЗ, з належним або скоригованим строком експлуатації. Подальше коригування вартості враховує різницю між пробігом, комплектністю, укомплектованістю, технічним станом об'єкта порівняння та об'єкта оцінки. </p>
<p>Коригування, які застосовуються у порівняльному підході, приймаються у вигляді коефіцієнта (відсотка) до середньої ціни КТЗ або у вигляді грошової суми, що додається або вираховується з цієї ціни; а також комбінування зазначених засобів. </p>
<p>Коригування вартості КТЗ з причин різниці в пробігу здійснюється коефіцієнтом коригування ринкової вартості КТЗ за величиною пробігу; з причин різниці технічного стану - процентом додаткового збільшення (зменшення) ринкової вартості КТЗ залежно від умов догляду, зберігання, використання і ін.; з причин функціонального зносу КТЗ - коефіцієнтом функціонального зносу; з причин особливостей економічного стану в різних регіонах України і різних країнах світу - коефіцієнтом ринку регіону та коефіцієнтом коригування вартості КТЗ у країні придбання до його вартості в провідних країнах-експортерах. </p>
<p>Вартість КТЗ коригується відповідною грошовою сумою, яка враховує його комплектність, укомплектованість, наявність пошкоджень, які потребують відновлювального ремонту, відновлення і (чи) оновлення складових. </p>
<p>Для визначення вартості обладнання (з урахуванням ремонтних робіт з його монтажу) спеціальних, спеціалізованих та переобладнаних КТЗ допускається використання методу мультиплікаторів. За цим методом вартість визначається на базі розрахунку співвідношень вартостей встановленого обладнання аналогічних транспортних засобів з величиною визначального технічного параметра, який обумовлює вартість спеціального або спеціалізованого транспортного засобу (вантажність, потужність і ін.). </p>
<p>Для визначення вартості складових КТЗ, у разі відсутності цінової інформації дилера виробника КТЗ, допускається використання відповідних даних, одержаних обстеженням ринку регіону.</p>
<p>Для оцінки спеціальних, спеціалізованих КТЗ, у разі неможливості застосування порівняльного підходу, застосовується комбінований витратно-порівняльний підхід, заснований на використанні інформації про вартість базового КТЗ з доданням вартості спеціального або спеціалізованого обладнання з урахуванням вартості робіт з його монтажу. Комбінований витратно-порівняльний підхід застосовується для визначення вартості КТЗ, що мають пошкодження чи розукомплектовані. </p>
<p>У разі оцінки КТЗ, вироблених штучно, їх вартість визначається на базі калькуляції витрат на виготовлення КТЗ, з подальшим коригуванням із застосуванням порівняльного підходу. Окремо витратний підхід застосовується для визначення вартості відновлювального ремонту КТЗ та вартості матеріального збитку, заподіяного власнику КТЗ. </p>
<p>Основні методи витратного підходу, які використовуються для оцінки КТЗ: </p>
<ul>
    <li>калькуляція витрат на переобладнання КТЗ;</li>
    <li>калькуляція витрат на відновлення пошкоджених чи розкомплектованих КТЗ і їх складових;</li>
    <li>калькуляція витрат на штучне виготовлення КТЗ;</li>
    <li>калькуляція витрат на демонтаж працездатних складових у разі визначення утилізаційної вартості КТЗ.</li>
</ul>
<p>Фізичний знос обумовлюється погіршенням технічного стану КТЗ унаслідок експлуатаційного зносу його складових. Фізичний знос ураховується як утрата вартості КТЗ, що виникає в процесі його експлуатації.</p>
<p>Фізичний знос може розраховуватись у вигляді коефіцієнта фізичного зносу складових у залежності від технічного стану КТЗ, який відображає взаємозв'язок умов експлуатації і технічного стану КТЗ з вартістю його складових. Фізичний знос може також визначатись шляхом урахування впливу на погіршення технічного стану КТЗ унаслідок отриманих і усунених пошкоджень залежно від вартості їх усунення.</p>
<p>Фізичний знос несправного КТЗ (його складових) чи такого, який перебував у користуванні, підлягає усуненню за умов технологічної можливості та економічної доцільності їх відновлення, що враховується під час оцінки.Заміна складових частин КТЗ призначається у разі, якщо їх фізичний знос не може бути усунений.</p>
<p>Функціональний знос КТЗ визначається за допомогою коефіцієнта функціонального зносу, який характеризує ступінь зниження рівня функціональних, споживчих характеристик оцінюваного КТЗ щодо КТЗ, який виготовляється тим самим виробником на дату оцінки. </p>
<p>Коефіцієнтом ринку регіону враховується рівень цін продажу та поточних цін пропозиції продажу в даному регіоні відносно до цін з довідкової літератури.
    Коефіцієнт зведення вартості КТЗ в країні придбання до його вартості у провідних країнах-експортерах ураховує рівень цін продажу (пропозиції) у країні придбання до його середньої ціни у провідних країнах-експортерах.</p>
<p>Дохідний підхід під час оцінки відокремлених КТЗ не використовується.</p>
<p>В даному випадку, представлений до оцінки транспортний засіб не відноситься до  спеціальних чи спеціалізованих тощо. Таким чином, в рамках цієї оцінки, визначення вартості оцінюваних транспортних засобів буде проведено за  порівняним підходом. </p>

</body>
</html>